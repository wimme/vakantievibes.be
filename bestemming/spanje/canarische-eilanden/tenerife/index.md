---
title: Beleef de eeuwige lente op Tenerife
category_name: Spanje/Canarische Eilanden/Tenerife
permalink: /bestemming/spanje/canarische-eilanden/tenerife/
image: https://img.vakantievibes.be/IMG_6155.HEIC.jpg
keywords: [tenerife,overwinteren,zonvakantie,paradijs,bezienswaardigheden,wat te doen,wandelen]
---

Een bestemming waar ik met veel plezier blijf terugkomen is Tenerife. Vanwege het klimaat is het er altijd lente. Zonnebaden in de winter? Kan perfect! Plonsje in het zwembad? Hopla! Op het eiland is er ook voor iedereen wel iets te doen: luieren op het strand of aan het zwembad, kuieren over de wandelpromenade en winkeltjes, wandelen door de grote natuurdomeinen, alsook voor mensen voor wie het nog wat actiever mag zijn kunnen zich ongetwijfeld uitleven op het beklimmen van de Teide of te trekken door de kloven, of het beoefenen van de vele watersporten. Plezier verzekerd voor zowel jong als oud.

Tenerife verwelkomt ongeveer 5 miljoen toeristen per jaar waardoor het behoort tot een van de meest toeristische bestemmingen van Spanje en zelfs de wereld. Tenerife organiseert een van de grootste carnavals ter wereld: het “Carnaval van Santa Cruz de Tenerife”. Meerdere plaatsen vallen onder UNESCO werelderfgoed, waaronder het Teide National Park, het Anaga massief en de stad San Cristóbal de La Laguna. Zowat 48% van de totale oppervlakte van het eiland is beschermd natuurgebied.
