---
title: "Verken het noordoosten van Tenerife"
description: ""
category: "Spanje/Canarische Eilanden/Tenerife"
tags: Vliegvakantie Roadtrip
image:
keywords: [laguna,santa,cruz,teresitas,anaga,guimar,tenerife,overwinteren,zonvakantie,bezienswaardigheden,wattedoen,wandelen]
---

### Santa Cruz de Tenerife

Santa Cruz is de grootste stad van Tenerife en tevens de hoofdstad van het eiland. Samen met Las Palmas de Gran Canaria is Santa Cruz ook de hoofdstad van de Canarische Eilanden. De stad heeft een kwart miljoen inwoners en voelt zo aan als een “echte stad”. De meest indrukwekkende bezienswaardigheden van de stad zijn Plaza de España, het Auditorio (een modern concertgebouw gelegen vlak naast de zee), de kerk “Iglesia-Parroquia Matriz de Nuestra Señora de La Concepción” met typische klokkentoren en de “Mercado de Nuestra Señora de África” (een deels overdekte markt die doet denken aan de markten van Noord-Afrika met een groot aanbod van groenten, fruit, lokale geitenkaas, vlees waaronder de Canarische chorizo, enz).

### Playa de Las Teresitas

Een kunstmatig aangelegd strand nabij Santa Cruz. Doordat de zandstranden verdwenen bij Santa Cruz, enerzijds door de uitbreiding van de haven, anderzijds door het gebruik van het zand voor het bouwen van de stad, werd er in de jaren 1960 hier een nieuw strand aangelegd met zand afkomstig uit de Sahara. Het wordt dikwijls omschreven als een van de mooiste zandstranden van Tenerife.

### San Cristóbal de La Laguna

Ooit de grootste en belangrijkste stad van Tenerife, het was de eerste hoofdstad van het eiland. Tegenwoordig is La Laguna de tweede grootste stad van Tenerife waarvan het historische centrum sinds 1999 onder UNESCO werelderfgoed valt. Op religieus vlak is La Laguna nog steeds de belangrijkste stad, de enige kathedraal van Tenerife is hier gelegen. Het historische centrum met kleurrijke gebouwen is deels autovrij. Er zijn veel winkels, restaurants en terrasjes.

### Het Anaga-gebergte

In het UNESCO-beschermde Anaga-gebergte lijk je wel te figureren in Jurassic Park terwijl je onder de sprookjesachtige daken van drakenbloed- en laurierbomen wandelt. Ook het noordoosten van het eiland kan uitpakken met ongelofelijke natuurpracht. Die is zelfs dramatisch met zijn wilde kustlijn, diepe ravijnen, weelderige bossen en kleine gehuchten op rotsige randen. Dit gebergte ontstond door vulkanen ongeveer 7 à 9 miljoen jaren geleden, wat het oudste gedeelte van het eiland Tenerife is.

Mooie rondwandeling: van Afur naar Taganana (PR-TF-8): de route begint op het dorpspleintje van Afur en daalt door de gelijknamige kloof tot bijna aan het strand van Tamadite. Vanaf hier stijgt het pad naar het buurtschap Caserío del Chorro en het dorpje Taganana, van waar het verder gaat door het gebied van Las Vueltas tot aan het boswachterij-gebouw, Casa Forestal, om van daaruit over het pad van Inchirés terug te keren naar Afur.

### Güímar

Güímar is de naam van een stad en van een vallei, maar is vooral bekend van de piramiden. Over het ontstaan van deze piramiden zijn vele verhalen, maar er wordt vanuit gegaan dat deze in de 19de eeuw werden gebouwd. Er zijn vermoedens dat er vroeger piramiden waren verspreid over het eiland, maar dat deze met de tijd zijn verdwenen.

Er is ook een beschermd natuurgebied “Malpaís de Güímar” waarvan de hoogste berg “Montaña Grande” een hoogte heeft van 276 meter. Er zijn aangelegde wandelroutes.

> ### Tenerife Info
>
> #### Waar?
>
> Tenerife is het grootste eiland van de Canarische eilanden, zowel qua oppervlakte als qua aantal bewoners. De Canarische eilanden zijn gelegen ter hoogte van het zuiden van Marokko maar behoren tot Spanje. Je kan er er met de euro betalen en je hoeft niks extra te betalen voor mobiel internet. Handig!
>
> #### Wanneer?
>
> Het hoogseizoen is de wintervakantie, verwacht dan ook hogere prijzen. Al kan het weer tijdens deze periode iets onstabieler zijn. De mooiste periode om Tenerife te bezoeken is tijdens het begin van de lente wanneer alles in bloei komt. Tijdens de zomer verblijven er ook Spanjaarden die de lenteachtige temperaturen van Tenerife opzoeken, daar het vasteland van Spanje dan heel warm kan zijn. Ook al is Tenerife relatief klein, toch zijn er 5 verschillende klimaatzones. Vanwege het hooggebergte en bijhorend regenschaduw-effect valt de meeste neerslag in het noorden en is het zuiden droog. Het grootste deel van het jaar zijn lenteachtige temperaturen.
>
> #### Hoe?
>
> Vanuit Brussel is er zo goed als elke dag een rechtstreekse vlucht naar Tenerife. Ook vanuit de regionale luchthavens van Oostende, Deurne en Luik vliegt [TUI fly](https://www.tuifly.be) rechtstreeks naar Tenerife. Een vlucht duurt ongeveer 4 uur.
>
> #### Waar verblijven?
>
> De meeste toeristen verblijven in het zuiden. Populaire plaatsen zijn: Playa de las Américas (druk maar alles dichtbij), Costa Adeje (onze voorkeur), Golf del Sur en Playa Paraíso. Deze zijn eenvoudig te boeken via touroperators zoals [TUI](https://www.tui.be) en [Sunweb](https://www.sunweb.be). Verblijf je in Playa de las Américas of Costa Adeje dan is er in de buurt een groot aanbod aan restaurantjes, een duur all-in of volpension is hier dus zeker niet nodig. Via privé verhuur is er ook veel aanbod in Palm Mar en Costa del Silencio.
